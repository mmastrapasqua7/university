# Introduzione

La *Cittadinanza Digitale* è la declinazione digitale dell'essere cittadini di un mondo sempre più digitalizzato. L'avvento delle ICT (Information Communication Technologies) ha modellato e continua a modellare la società in tutti i suoi aspetti, compresa la sfera pubblica che riguarda i diritti civili e politici dell'individuo. In questo momento storico i diritti e doveri del cittadino non si interfacciano più solamente con il mondo analogico, fatto di atomi, ma anche con quello digitale, fatto di informazione. Le grandi opportunità offerte da questo cambiamento viaggiano di pari passo con grandi rischi potenziali che esso comporta e che potrebbe comportare in futuro. L'obiettivo del libro di testo e in generale della materia è di abbattere questi rischi e di far fruttare le opportunità, ed è rivolto sia a chi questo mondo digitale lo "abita", sia a chi lo modella e lo costruisce. Dal momento in cui gli strumenti digitali contribuiscono in grande o piccola parte a modellare il mondo analogico, serve una particolare attenzione agli architetti di questi strumenti per la loro potenziale influenza su vasta scala che consegue dalle loro scelte progettuali.

## Modello di riferimento

Per analizzare al meglio questo argomento si è scelto di adottare un framework. Alla base di questo framework è essenziale dover porre l'attenzione all'infrastruttura indispensabile sul quale si basa la digitalizzazione, che è Internet, la rete principale di riferimento, con tutti i dispositivi che ne permettono il funzionamento. Nel framework dunque si contraddistingue il **Tecnocivismo**, che riguarda la parte tecnico-infrastrutturale, come la tecnologia, la consapevolezza, gli standard, i formati, il software, le licenze, e la **Cittadinanza Digitale**, che riguarda le nuove abilità e modalità emerse da questo sottostrato, riguardante la partecipazione dei cittadini, la trasparenza, i sistemi di voto. Ognuno di questi 2 gruppi ha diversi strati originariamente ideati a cipolla, dove uno strato copre l'altro, a sottolineare l'importanza che ha ogni qualità o difetto nel propagarsi verso l'alto, dagli strati che ne dipendono. 

- Tecnocivismo:
  
  Livello 0 (L0): infrastruttura della **Rete**
  
  Livello 1 (L1): **servizi** online pubblici e privati
  
  Livello 2 (L2): **accesso** ai servizi di cittadinanza
  
  Livello 3 (L3): **istruzione** e consapevolezza

- Cittadinanza Digitale
  
  Livello 4 (L4): **trasparenza**
  
  Livello 5 (L5): informarsi reciprocamente e collaborativamente, **partecipazione**
  
  Livello 6 (L6): essere ascoltati e **consultati**
  
  Livello 7 (L7): coinvolgimento attivo nella **democrazia**, ovvero scelte pubbliche ed elaborazioni delle politiche

Nella società attuale uno dei grossi problemi sia nell'atto pratico sia nelle linee guida per la realizzazione di una cittadinanza digitale è la mancanza del livello 5, ovvero **mancanza della partecipazione**. C'è ancora molto lavoro da fare su questo.
